---
title: A imaxe dixital
excerpt: >-
  Vis accumsan feugiat adipiscing nisl amet adipiscing accumsan blandit accumsan
  sapien blandit ac amet faucibus aliquet placerat commodo.
date: '2019-03-24'
thumb_image: images/11.jpg
image: images/11.jpg
template: post
---
> *Normalmente, cando pensamos na «historia da imaxe dixital», inmediatamente asociamos dita historia á evolución ou historia da informática. Pero, cando tratamos de reconstruír estas dúas historias de xeito paralelo, a suposta liña histórica que nos había levar da fotografía analóxica á simulación 3D resulta difícil de reconstruír.* 

Cando se fala de imaxe dixital, o que acode á nosa mente pode abranguer, sen liña de continuidade posible, unha representación arquitectónica 3D, a fotomontaxe dun póster preparado dixitalmente, as fotos que subimos ó noso perfil de redes ou o retoque *sutil* dunha instantánea fotográfica publicitaria… ou de reportaxe de vodas. 

Todo iso parece moito para que poida caber sen máis baixo o mesmo paraugas.  

Sen dubida, a historia da **imaxe dixital** resulta inseparable da historia e evolución dos medios tecnolóxicos tradicionais relacionados coa obtención, tratamento e reprodución da imaxe. Que na etiqueta «imaxe dixital» caiban toda unha *multitude de formatos e manifestacións de imaxes producidas e reproducidas con medios dixitais* só fai máis complexa a propia definición e rastrexar unhas orixes unívocas. 

Reducir a súa evolución á evolución da informática é reducir en moito a súa complexa diversidade, así coma as súas variadas orixes. Unha ollada máis en detalle facilmente pon de manifesto que só a exploración do desenvolvemento de medios tecnolóxicos diversos pode completar a súa complexa xenealoxía.

Para encetar convén distinguir entre dous tipos fundamentais de imaxe dixital, en función do modo en que se obteñen: 

- **Imaxes Dixitais Procesadas (IDP)**. 
- **Imaxes Dixitais de Síntese (IDS)**. 

As IDP (Imaxes Dixitais Procesadas) son imaxes obtidas a partir de dispositivos de conversión analóxico-dixital coma escáneres ou cámaras dixitais. Estás imaxes pódense almacenar dixitalmente e polo tanto son susceptibles de ser manipuladas a través de software dixital, en diferentes sistemas informáticos. Inda que nin aquel nin este intervirán directamente na súa creación.

Pola súa banda as IDS (Imaxes Dixitais de Síntese), ou as tamén chamadas infografías, deben a súa orixe á computación gráfica. Se xeran sen necesidade de referente real e grazas a sistemas informáticos e a software especializado. Co emprego de algoritmos, a introdución de datos e a capacidade de interpretar os inputs de diferentes interfaces - rato, lapis, teclado - , estes programas modelan e xeran esas imaxes de síntese. Que de seu só son *simulacións dixitais*. Estas imaxes xeradas se almacenan e poden ser novamente procesadas ou *manipuladas* dixitalmente. 

En ámbolos casos, a imaxe dixital é unha representación conformada por bits - unidades mínimas de información compostas de ceros e uns (0,1)- ; díxitos binarios, que son os mesmos que empregan os sistemas informáticos ou calquera outro dispositivo dixital para a mobilización de datos. Ese elemento común, a unidade de información que as compón, é do pouco compartido entre IDP e IDS, pero resulta suficiente para crear toda a confusión.

Inda que esta distinción parece obvia, hai que insistir en que non foi o mesmo progreso tecnolóxico e teórico o que posibilitou o procesamento electrónico de imaxes obtidas por diferentes medios de captura que o que daría pé ó desenvolvemento da imaxe de síntese. É, só a partir dun determinado momento, *co desenvolvemento do ordenador e as súas lóxicas multimedia - que acabarían por absorber ó resto dos medios visuais-*, que ámbolos modelos acaban por atopar un medio común, e quedan vinculadas definitivamente, inda que mantendo as súas idiosincrasias propias. 

Tamén é de subliñar que as imaxes dixitais de síntese non serían posibles sen moitos dos avances no campo do procesamento visual. E desde logo non se pode obviar o impacto que o ordenador como ferramenta tivo - e ten-, non só no procesamento e almacenaxe, senón na manipulación, tratamento e construción de novas linguaxes visuais que invaden a súa vez o espazo das imaxes dixitais procesadas.

## Imaxes Dixitais Procesadas

A idea de imaxe dixital remóntase ós intentos de reducir os tempos de envío de material gráfico a través do Atlántico, entre Londres e Nova York. O obxectivo se conseguiu gazas ao sistema de transmisión por cable *Bartlane*, que consistía en *codificalas imaxes en sinais eléctricas que se reconstruían ó outro lado da liña telegráfica e se imprimían usando tipografías que simulaban un modelo de semitóns*. O principio só se lograban 5 niveis de gradación, pero en 1929 xa se obtiñan até 15 grados tonais.   

![Sistema de transmisión de imaxes Bartlane](assets/photos_across_atlantic.jpg)

*Folleto explicativo do funcionamento do Sistema de Transmisión de Imaxes por cable _Bartlane_.*

A exploración no procesamento e a transmisión de imaxes continuou ó longo de toda a primeira metade do século XX. Cunha firme e decidida aposta por parte non so da sociedade civil senón, e moi especialmente durante a IIGM e a posterior *guerra fría*, polas industrias de defensa, o complexo industrial-militar e as axencias de intelixencia.  A fidelidade, integridade, rapidez de transmisión, confidencialidade, pasarían entón a formar parte das connotacións crecentes do complexo termo.

Xa no 1957, Russell Kirsch, un científico do National Institute of Standards and Technology (NIST) desenvolveu a que hoxe se considera a primeira imaxe dixital, recreada (non xerada) en píxels. Kirsch empregou un porto-escáner que transformou a imaxe do seu fillo nunha matriz de ceros e uns; isto permitía a súa visualización no, daquela, único ordenador programable que existía en EEUU:  o SEAC, dispoñible precisamente no instituto onde el traballaba. Esa foi a primeira imaxe dixital, non de síntese, verdadeiramente asociada á informática. 

![Russell Kirsch e a primeira imaxe dixital computada](assets/R_Kirsch-1imxDixital.jpg)

*A imaxe obtida por R. Kirsch tiña unha resolución de só 175x175 píxels, algo acorde a escasísima capacidade de almacenamento do ordenador do que dependía o primitivo escáner que a fixo posible.*

O momento decisivo chegaría cando, xa a mediados dos anos 60, os primeiros grandes ordenadores dixitais, grazas as súas melloradas capacidades de almacenamento e cálculo, conseguiron desenvolver o potencial teórico da imaxe dixital dando así cabida a infinidade de avances na medicina, as ciencias ou a exploración espacial. 

Así ocorría que, para corrixir as distorsións que xeraba a cámara de TV a bordo da sonda espacial, en 1964, se procesaron por ordenador varias imaxes da lúa transmitidas polo Ranger 7.  *A tecnoloxía de base era a das transmisións e a gravación de imaxes de televisión en tempo real, desenvolta desde os anos 50. Estas imaxes electrónicas gravadas eran escaneadas a baixa velocidade para codificalas dixitalmente e logo transmitilas.*

![](assets/ranger7_image.jpg)

O MIT, os laboratorios Bell e varias universidades de EE.UU. que dispoñían de ordenadores comezaron tamén a explorar o potencial das imaxes dixitais: desde as melloras técnicas da propia fotografía ou a imaxe médica - os primeiros TACs de diagnóstico por imaxe fixéronse a comezos de 1970 - á vídeo-telefonía ou ó desenvolvemento de algoritmos para o tratamento de imaxes,… deixaron de ser procedementos experimentais ou anecdóticos para converterse en liñas fundamentais de investigación e desenvolvemento. 

Coa mellora de computo, as posibilidades de tratamento das imaxes ou a aplicación de técnicas de manipulación, espectrogramas, histogramas ou o poder seleccionar, ampliar, filtrar ou “limpar” información visual presente nas imaxes electrónicas, non deixaron de medrar.

Có desenvolvemento dos microprocesadores, durante os anos 70, a capacidade de procesamento e almacenamento permitiron importantes avances na(s) tecnoloxía(s) da imaxe dixital. Coma por exemplo o desenvolvemento do [CCD](https://www.wikiwand.com/es/Dispositivo_de_carga_acoplada) ou «dispositivo de carga acoplada», un sensor con diminutas células fotoeléctricas capaces de rexistrar a imaxe electrónicamente que resultaría fundamental para o posterior desenvolvemento das cámaras dixitais.

En 1975 Kodak constrúe e presenta a primeira cámara dixital. Un ano despois se inventa a *matriz de filtros e cor*, que permitía captar os pixels da imaxe en cor. Quedaban cousas coma a mellora na resolución das imaxes - que dependían da cantidade de células fotoeléctricas que se podían chegar a incluír no CCD-, pero as bases da fotografía dixital tal como a coñecemos hoxe, estaban totalmente definidas xa       en 1976.

![img](assets/sasson_camaradixital.jpg)

*Steven Sasson, enxeñeiro de Kodak coa primeira cámara dixital.*

O CCD estivo tamén na base da dixitalización das cámaras de vídeo. Xa a principios dos anos 80 se dispoñía das primeiras vídeo cámaras dixitais; pero, o mesmo que no caso dos ordenadores, os custes de produción fixeron difícil a súa difusión masiva. Así, nun primeiro momento, habían ser os gobernos, universidades, organizacións, grandes corporacións de prensa e importantes medios de comunicación os que puxeran en práctica todo o potencial destes novos medios dixitais mellorados.

Hai que dicir que, nos comezos, o interese por estes novos media dependía máis da novidade e as expectativas xeradas, que da calidade da imaxe que se obtiña: na maioría dos casos, bastante inferior á que proporcionaban as cámaras e medios analóxicos.

Neste senso, é de mención que durante a década dos 80, especialmente en EEUU, estes novos medios foron relativamente ben aceptados no ámbito do fotoperiodismo; o que acabou por producir un, tan acalorado coma irresoluto, debate sobre que era o que había de ser máis decisivo na valoración da imaxe: si a súa calidade visual ou a axilidade e rapidez en obtela, transmitila e publicala. 

O desenvolvemento das computadoras persoais así como as melloras na calidade dos resultados obtidos polo medios dixitais, acabaron definitivamente co *acalorado* debate, e sentaron as bases para unha demanda que disparou a produción, abaratou os custes e introduciu a imaxe dixital no centro das nosas vidas.

![Apple Quick Take 100](assets/apple_quickpro100.jpg)

*A primeira cámara dixital vendida masivamente que funcionaba cun ordenador persoal a través dunha conexión por cable foi a Apple Quick Take 100, e saíu ó mercado en 1994.*



## **Imaxes Dixitais de Síntese**

A parte das imaxes obtidas con escáneres, cámaras de TV e de vídeo ou cámaras fotográficas dixitais, os ordenadores habían posibilitar tamén a xeración de novas imaxes. En que punto desta historia se inscriben e desenvolven estas imaxes dixitais de síntese? Pois noutra liña de desenvolvemento tecnolóxico nas máis das veces allea, inda que por momentos paralela. 

Inicialmente, o desenvolvemento deste tipo de imaxes dixitais de síntese, non respondía a unha vontade estética senón a unha necesidade básica de comunicación entre humanos e ordenadores. Así, os primeiros pasos da computación gráfica se vinculan ó desenvolvemento de interfaces para a comunicación -visual- cos ordenadores; en especial o desenvolvemento de pantallas e o despregue dunha interface gráfica de usuario.

E doutra volta a historia nos propón unha orixe máis remota do que calquera *adanita milenarista* quixera ter que recoñecer. Así atopamos que, un dos visionarios das novas posibilidades que ofrecía a computadora, Vannevar Bush, xa nos anos 30 deseñou un prototipo de máquina chamada *Memex* que tiña a finalidade de permitir que unha persoa puidera acceder a todo o coñecemento humano navegando a través da información con tan só algúns pulsos (clicks). Ese dispositivo, tería o aspecto dun escritorio, e incluiría un teclado e un escáner, e tamén dúas pantallas táctiles gráficas. 

![*Memex* de Vannevar Bush](assets/vannebar_bush_memex_prensa.jpg)

*[Artigo de 1945 en The Atlantic Monthly “As We May Think”](http://www.theatlantic.com/magazine/archive/1945/07/as-we-may-think/303881/)“.*

Durante anos, tanto as ideas de Vannevar Bush - que constitúen a orixe conceptual da interface e do hipertexto - como o propio dispositivo, cando o ordenador dixital nin sequera fora imaxinado, foron descartadas como algo peregrino e nunca pasaron de ser unha elaborada teoría.
![](assets/vannebar_bush_mAnalizadorDiferencial.jpg)

*Vannevar Bush, construíu un prototipo de ordenador chamado **Analizador Diferencial** que era capaz de calcular rapidamente ecuacións diferenciais.*

**Despois de _Memex_**

Non é até a partir do desenvolvemento do ordenador ENIAC (_**E**lectronic **N**umerical **I**ntegrator **A**nd **C**omputer_ - Computador e Integrador Numérico Electrónico), nos anos 40, que se empeza a desenvolver o concepto informático coma tal, e con el a necesidade inaprazable dunha interface de comunicación coa maquina. Se retoman as ideas de V. Bush sobre hipertexto e as interfaces home-maquina e se empeza a traballar na introdución de dispositivos de visualización que permitan ó usuario dunha computadora observar os resultados do procesamento executado.

Coa chegada do transistor (W.Shockley, W.Brattain e J.Bardeen, Premio Nobel de Física 1947), a miniaturización e a mellora dos circuítos integrados daríanlle un pulo sen precedentes a toda a industria tecnolóxica e abrirían un horizonte no que inda navegamos hoxe.

En 1950 se presenta Whirlwind, unha computadora construída no MIT para simular voos de adestramento para os escuadróns de bombardeiros da mariña de EE.UU., e que ía ser a primeira computadora que empregará un CRT (Tubo de Raios Catódicos) como dispositivo de visualización. Estes tubos eran até daquela empregados polos sistemas de defensa de mísiles, pero enseguida habían de converterse no soporte para un novo tipo de entretemento: os videoxogos.

![Whirlwind, MIT 1944](assets/whirlwind_mit-550x427.jpg)

Durante a década de 1950 se continuou có desenvolvemento de dispositivos de entrada. Cunha participación do complexo industrial-militar máis que meramente solidaria. Así, por exemplo, o sistema para a defensa espacial SAGE, desenvolto para converter os sons de detección dun radar en imaxes, foi o primeiro en empregar un lapis óptico para seleccionar símbolos na pantalla.

Tamén a industria do entretemento - o *show business*, un complexo industrial propagandístico ben mimado polo *establishment* estadounidense-, vendo enseguida as posibilidades pecuniarias dos novos *trebellos tecnolóxicos*, atendeu á demanda e ás posibilidades da tecnoloxía emerxente. 

En 1952, froito da tese doutoral de Alexander Sandy Douglas na Universidade de Cambridge, aparecía o que agora se considera coma o primeiro videoxogo da historia: OXO, unha versión catódica do coñecido tres en raia, concibido para demostrar a interactividade posible entre computadora e humano. 

![O popular actor americano Danny Kaye diante dun tres en raia electrónico durante a Canadian National Exhibition, 1950](assets/danny-kaye-plays-the-first-video-game.jpg)

*O popular actor americano Danny Kaye diante dun tres en raia electrónico durante a Canadian National Exhibition, 1950.*

En 1961 Steve Russell, un alumno do MIT, dirixiu un equipo que ía crear o primeiro vídeoxogo interactivo de naves espaciais: *Spacewar*.

![Spacewar! (MIT 1962)](assets/spacewar_.webp)

_**Spacewar!** - Un dos primeiros vídeoxogos (MIT 1962)_

A proliferación do entretemento fronte a pantallas catódicas, xunto ás  melloras tecnolóxicas, fixo do desenvolvemento de vídeoxogos un contribuínte fundamental na historia da imaxe dixital.

Tamén na década dos 60, o traballo de Ivan Shuterland sería fundamental na xeración de imaxes de síntese. Inspirado por V. Bush, desenvolveu, durante o seu doutoramento, o sistema *Sketchpad* (1963)*,* un «sistema de comunicación gráfica home-máquina» considerado coma un dos programas de software máis influentes de toda a historia.

![](assets/Sketchpad-01.png)

*Sketchpad: un sistema gráfico de comunicación home-máquina.*

Esta invención proxectaba na pantalla unha *realidade gráfica virtual* por medio da que o humano podía interactuar coa máquina de maneira táctil, imitando a acción da escritura cun lapis. O programa permitía debuxar formas simples na pantalla, gardalas e volver a recuperalas cando conviñera. A nivel gráfico, o máis revolucionario de *Sketchpad* é que traballaba sobre un modelo do obxecto, e non sobre o debuxo mesmo, introducindo unha estrutura xerárquica interna dos gráficos e a utilización de sistemas de coordenadas para organizar o espazo do ordenador. Moitas destas técnicas se seguen utilizando hoxe en día e marcaron un verdadeiro cambio de paradigma dentro da informática, non só como medio visual senón tamén como medio cuxa relación natural cos usuarios é a interactividade.

Sutherland aportou numerosas ideas para o estudo da infografía e a interacción entre computadores. Introduciu conceptos como o modelado por computadora 3D, simulacións visuais, deseño asistido por ordenador (CAD), realidade virtual, etc..

Pouco tempo máis tarde, Douglas Englebart, tamén tomaría as ideas de V. Bush para imaxinar un sistema de display organizado por tubos de ralos catódicos que permitiría os usuarios construír modelos de información graficamente. O seu traballo se materializou nun novo prototipo de ordenador que tiña tres dispositivos de entrada: un teclado *qwerty*, outro teclado adicional con cinco teclas, e un rectángulo con tres botóns que se conectaba cun cable á computadora, ou o que acabaría sendo un rato. Asemade o seu prototipo dispoñía dunha *primitiva* interface gráfica que permitía un mellor manexo do sistema.



![](assets/SRI_Computer_Mouse3.jpg)

*Coñecido por ser o pai do ‘rato‘, **Douglas Engelbart** protagonizou durante más de dúas décadas desenrolos fundamentais para o nacemento de Internet, como as primeiras aplicacións prácticas do hipertexto, os primeiros gráficos bitmap ou a catalogación dos primeiros nodos da **rede Arpanet**.*



![](assets/mother-of-all-demos-chorded-keyboard-keyboard-mouse.jpg)

*Prototipo de Englebart. 1968*

Pronto as compañías informáticas empezaron a interesarse pola computación gráfica. En 1970, IBM lanzou ó mercado a primeira computadora comercial con sistema gráfico. Tamén nesta época, as ideas de Englebart foron directamente recollidas por marcas coma a empresa Xerox Parc, que comercializou ALTO, unha computadora cunha GUI creada para ser utilizada coa tamén nova impresora Xerox: tiña un display do mesmo tamaño que a folla impresa, cunha resolución de 606x808 píxels e o equipo contaba cunha versión moderna do rato de Englebart. O cursor se transformou no que hoxe coñecemos: unha frecha, que podía transformarse en outras formas de acordo coa tarefa realizada.

Xa nos anos 80, Apple recolleu o testemuño de Xerox e continuou desenvolvendo a idea de interface gráfica. O ordenador Apple Lisa, cunha GUI plenamente operativa incluída, se considera o primeiro ordenador persoal que se comercializa a un prezo asumible.

![](assets/Lisa-Steve-Jobs.jpg)

O deseño da súa interface se basea, asemade dunha barra de menú, no despregue de iconas que representaban un documento o un programa. 

![Apple Lisa User Interface Guidelines, 1983](assets/Lisa_User_Interface.jpg)

Apple Lisa sería rapidamente substituído polos Apple I e II, que dispoñían xa, do agora recoñecidísimo, sistema de xanelas que opera sobre a metáfora do escritorio. Ademais, incluían un primitivo software de debuxo - MacPaint-,que permitía ós usuarios crear as súas propias imaxes de síntese desde cero.

![](assets/early-macpaint.jpg)

Apple introduciu as iconas na informática persoal: pictogramas que se utilizan para representar diferentes activos. Cun sistema operativo fornecido dunha interface gráfica onde os arquivos, carpetas, programas, unidades de almacenamento, etc. se representan de maneira indiciaria para ser empregados a vontade polo usuario.

![Susan Kare foi a encargada de deseñar iconas, gráficos de pantalla e fontes dixitais](assets/SusanKare_IconasMac.jpg)

![Fonte tipográfica dixital Cairo, de Susan Kare](assets/fonteCairo.png)

![Fonte Cairo](assets/06_cairo.jpg)

![Iconas OS/2 Warp, Corporación IBM, Susan Kare, 1989.](assets/08_ibm.jpg)

*Susan Kare foi unha deseñadora que sentou moitas das bases para os sistemas gráficos e iconas que manexamos na actualidade. Arriba, Iconas de Apple (1983-84); Centro, Tipografía Cairo para Apple; Abaixo, Iconas para IBM (1989)*

Coa irrupción de Microsoft no mercado dos ordenadores de sobremesa se establecería definitivamente - polémicas aparte- ese sistema de xanelas, menús e iconas coma modelo visual de GUI, absolutamente predominante, na relación humano-máquina.

![Windows 1.0](assets/Microsoft_Windows_1.0_screenshot.png)

*GUI de Windows 1.0*

Quedaría inda moito por dicir sobre a historia da representación na imaxe dixital de síntese. De como a IDS foi aproveitando até o limite as posibilidades que lle ía ofrecendo a evolución tecnolóxica: desde as primeiras representacións a dous tons máis esquemáticas e/ou abstractas, até as estéticas foto-hiperrealistas que aproveitan a mellora de calculo e tódolos avances hardware desenvoltos ad hoc para nova constelación de dispositivos informáticos de consumo.

O avance tecnolóxico en dispositivos e redes de comunicación que se dispara a nivel global desde mediados dos 90, vai a deixar sen resolver as diferencias ontolóxicas entre imaxe dixital procesada e imaxe dixital de síntese, para levarnos ó momento actual, no que o termino ‘imaxe dixital’ parece telos integrados baixo un único paraugas. Algo que, coma intento demostrar aquí, á vista das diferentes xenealoxías e as liñas de desenvolvemento seguidas por unhas e outras, evidencia que cada un dos tipos responde a lóxicas totalmente diferentes inda que con historias entrecruzadas que seguen a retroalimentarse. 



**Bibliografía**

JULLIER, Laurent, *La Imagen Digital: De la Tecnología a la Estética,* Buenos Aires, La Marca, 2004

GRAU, Oliver (ed), *Imagery in the 21st Century,* Cambridge, MIT Press, 2011



____

_ref.:_

- https://interartive.org/2017/04/historias-de-la-imagen-digital-marisa-gomez
- https://www.agenciatelling.com/susan-kare-disenadora-grafica/
- http://revistawop.com/susan-kare-el-nacimiento-del-diseno-grafico-para-la-interfaz-digital/
- https://www.wikiwand.com/es/Arte_algor%C3%ADtmico
- https://www.wikiwand.com/es/Demoscene
- https://leotagoras.org/filosofia-de-los-videojuegos/los-primeros-videojuegos-y-su-significancia-hasta-los-60/
- https://revistavivelahistoria.es/25-de-enero-de-1947-se-crea-el-primer-videojuego-en-estados-unidos/
- *“Lunar Bridgehead: The Ranger 7 Story”* https://youtu.be/eYm3AulBm8I

*recursos:*
